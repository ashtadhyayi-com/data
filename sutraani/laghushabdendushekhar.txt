{
    "1" : "<w>अइउण्</w> । एषां क्रमबोधकत्वेऽपि <<आदिरन्त्येन>> [[1.1.71]] इत्यनेनैकवाक्यतया वृत्तिपरिच्छेदकत्वेन संज्ञासूत्रत्वम् । क्रमस्य सञ्ज्ञाद्वारैवोपयोगात् । एकवाक्यता चादिरकारादिरन्त्येनेता तत्सदृशेन णकारादिना सहोच्चार्यमाण आद्यन्ताक्षिप्तानां सज्ञेति । <<स्वौजस्'>> [[4.1.2]] इत्यादीनामप्येतदेकवाक्यतया सुबादिसञ्ज्ञासूत्रत्वं स्वादि विधायकत्वञ्चेति बोध्यम् । एषु संहिताया अविवक्षया न संहिताकार्यम् । अनुकरणेन सौत्रत्वाच्च वर्णेभ्यो न विभक्त्युत्पत्तिः । कारप्रत्ययोऽपि न, बाहुलकात् । यत्तु — <hl>उपजीव्यविरोधात् सन्धिर्न । तथा हि अजादिसञ्ज्ञाग्रहकाले <<आद्गुण:>> [[6.1.87]] इत्यादीनामनिष्पत्त्या तदप्रवृत्तावविकृतरूपाकारादिषु गृहीताजादिपदशक्ति: पश्चादच्प्रत्याहारे ज्ञाते उपेन्द्र इवात्रापि तत्प्रवृत्तौ विरुद्ध्येत । न हि सन्धिकार्ये कृतेऽविकृतरूपश्रवणं भवति</hl> इति,  तन्न । पुनरचपदस्यार्थान्तरे शक्त्यग्रहेण तद्विरोधाभावात् । न च सन्धौ सन्देहः । व्याख्यानतो निर्णयसम्भवात् ।\nननु चतुर्दशसूत्र्यामक्षरसमाम्नाय इति व्यवहारानुपपत्तिराम्नायसमाम्नाय शब्दयोवेंदे एव प्रसिद्धेरित्यत आह - <w>माहेश्वराणीति</w> । महेश्वरादागतानीत्यर्थः । महेश्वरप्रसादलब्धानीति फलितम् । एवञ्चैवमानुपूर्वीका श्रुतिरेवैषा | तत्प्रसादात्पाणिनिना लब्धा । श्रुतिमूलकत्वादस्यैव वेदाङ्गत्वम् । अत्र प्रमाणम् — <hl>येनाक्षरसमाम्नायमधिगम्य महेश्वरात् । कृत्स्नं व्याकरणं प्रोक्तम्.....</hl> (पा.शि.५७) इति शिक्षावचनम् । लण्सूत्रे णकारविषयाचार्यप्रवृत्तिर्ज्ञापयति- व्याख्यानत इति इत्यादावाचार्यपदेन महेश्वरः । अनुबन्धाश्च महेश्वरकृता एवेत्यनुपदं स्फुटीभविष्यति । <<ञमङणनम्>> इत्यत्र मकारप्रत्याख्यानपरं भाष्यं तु किमदृष्टार्थमेव तदुच्चारणमुत दृष्टार्थमपीत्येवं विचारपरम् । सर्वत्र प्रत्याख्यानमेवम्परमेव । अन्यथाऽङ्गानामपि पारायणे धर्मश्रवणेन तत्र तत्र पाणिनिन्यासप्रत्याख्यानस्याप्यसङ्गति: स्यात् । तदुक्तम् <<इको यणचि>> [[6.1.77]]  इति सूत्रे — <hl>सामर्थ्ययोगान्नहि किञ्चिदत्र पश्यामि शास्त्रे यदनर्थकं स्यात्</hl> इति । किञ्चिद् दृष्टादृष्टार्थवत्, किञ्चिच्छुद्धादृष्टार्थवत्, सर्वथाऽनर्थकं न किञ्चिदिति तदर्थ: । वृद्धिसूत्रस्थे <hl>वर्णेनाप्यनर्थकेन न भवितव्यम्</hl> इति भाष्यग्रन्थेऽनर्थकत्वं बोध्यार्थराहित्यरूपमिति न निष्प्रयोजनत्वरूपानर्थक्येन तत्र तत्र प्रत्याख्यानपरभाष्यासङ्गतिः । अत एव <hl>सोऽयमक्षरसमाम्नायः पुष्पितः फलितश्चन्द्रतारकवत् प्रतिमण्डितो ब्रह्मराशि:</hl> इति भाष्यमुपादायोक्तं भर्तृहरिणा- <hl>यथैवेदमव्युच्छिन्नं चन्द्रतारकादि एवमस्याक्षरसमाम्नायस्य न कश्चिद् आधुनिकः कर्त्तास्ति एवमेव वेदपारम्पर्येण स्मर्यमाणः</hl>इति । आधुनिकः शरीरी । पुष्पितत्वं तन्मूलकशब्दशास्त्रद्वारेण । शब्दप्रयोगेण च फलितत्वम् । उक्तञ्चैतच्चतुर्दशसूत्रव्याख्यायां नन्दिकेश्वरकृतकाशिकायाम् —\n<hl>नृत्तावसाने नटराजराजो ननाद ढक्कां नवपञ्चवारम् ।\nउद्धर्तुकामः सनकादिसिद्धान् एतद्विमर्शे शिवसूत्रजालम् ॥\nअत्र सर्वत्र सूत्रेषु अन्त्यं वर्णचतुर्दशम् । \nधात्वर्थं समुपादिष्टं पाणिन्यादीष्टसिद्धये ॥</hl> इति । धात्वर्थं धातुमूलकशब्दशास्त्रप्रवृत्त्यर्थम् । अत एव <hl>अनुबन्धकरणार्थश्च वर्णानामुपदेशः</hl> इत्युक्तं भाष्ये । अत्र करणशब्दप्रयोगेणानुबन्धानां सादित्वं सूचितम् । तत्करणञ्चोपदेशकर्तृकर्तृकमेव प्रत्यासत्तेः । तेन तद्व्यतिरिक्तस्य सर्वस्यानादित्वं सूचितम् । अत्र सनकायुद्धरणेच्छयाऽस्य ब्रह्मोपदेशरूपत्वं सूचितम् । तच्च श्रुतित्वाभावे न सङ्गच्छते । <hl>श्रोतव्यः श्रुतिवाक्येभ्यः</hl> इत्युक्तेः । ऋक्तन्त्रव्याकरणे शाकटायनोऽपि — <hl>इदमक्षरच्छन्दो वर्णशः समनुक्रान्तं - यथाऽऽचार्या ऊचुर्ब्रह्मा बृहस्पतये प्रोवाच बृहस्पतिरिन्द्रायेन्द्रो भरद्वाजाय भरद्वाज ऋषिभ्य ऋषयो ब्राह्मणेभ्यस्तं खल्विममक्षरसमाम्नायमित्याचक्षते, न भुक्त्वा न नक्तं प्रब्रूयाद् ब्रह्मराशिः</hl>  इति । ब्रह्मराशिरित्यस्य ब्रह्मप्रतिपादको वर्णराशिरित्यर्थः । तत्त्वञ्च नन्दिकेश्वरकृतकाशिकायां स्पष्टम् । अत एव <hl>वृत्तिसमवायार्थो वर्णानामुपदेशः कर्त्तव्यः</hl> इति भाष्य उक्तम् । पाणिनेर्लाघवेन शास्त्रप्रवृत्तिफलको यः समवायो वर्णानां क्रमेण सन्निवेशस्तदर्थ इति तदर्थः । स चाणादिप्रत्याहारद्वारा शास्त्रप्रवृत्त्यर्थः । एवञ्चायमुपदेशः पाणिनेरन्यकृत इति स्पष्टमेवोक्तम् । मन्त्रोपदेश इतिवच्चात्रोपदेशपदप्रयोगः । अत एवास्य ज्ञाने सर्ववेदपारायणजं पुण्यं फलमिति भाष्य उक्तम् । व्याकरणमुपक्रम्य <hl>वेदानां वेदः</hl> इति छन्दोगश्रुतिरप्येतत्परैवेति दिक् । \nतत्प्रयोजनमाह - <w>सञ्ज्ञार्थानीति</w> । एतच्चोपपादितम् ।  सञ्ज्ञाप्रणयनञ्च लाघवेन शास्त्रप्रवृत्त्यर्थमिति बोध्यम् । सञ्ज्ञार्थत्वोपपत्तये आह - एषामिति ।\n<w>अकारश्चेति</w> । तेन रप्रत्याहारसिद्धिः । अनन्त्यत्वात्पृथगुक्तिः । इदं <<तुल्यास्य>> [[1.1.7]] सूत्रस्थकैयटानुरोधेन । परे त्वस्यानुनासिकत्वे <<अतो ल्रान्तस्य>> [[7.2.2]] इति सूत्रे पाणिनिर्लकारं नोच्चारयेत् । प्रत्याहारेणैव निर्वाहात् । किञ्चास्येत्सञ्ज्ञकत्वे बहुषु यणपदघटितसूत्रेष्वर्द्धमात्रा लाघवानुरोधेन यप्रत्याहारेणैव व्यवहरेत् । किञ्चानुबन्धानामच्प्रत्याहारे ग्रहणाभावे <hl>आचारादप्रधानत्वाल्लोपश्च बलवत्तरः</hl> इति भाष्योक्तस्य तृतीयहेतोरव्यापकत्वापत्तिः । तव लोपस्य बलवत्त्वेऽपि हत्प्रत्याहारसिद्धेः प्रागच्यदार्थनिष्पत्त्यभावेन <<उपदेशेऽज्>> [[1.3.2]] इत्यस्य वाक्यार्थाभावेन लणित्यकारस्येत्सञ्ज्ञालोपयोरभावेन प्रत्याहारेषु जातिग्रहणपक्षस्यैव भाष्यकृता सिद्धान्तितत्वेन हल्प्रत्याहारे लणित्यकारप्रवेशे <hl>मामाँस्त्रायस्व</hl> इत्यत्रानुनासिकपक्षेऽनुस्वारापत्तिर्दुर्वारा, <hl>सोऽस्ति</hl> इत्यादौ सुलोपाद्यापत्तिश्च । अत एव - <hl>प्रत्याहारेऽनुबन्धानां कथमज्ग्रहणेषु न</hl> इत्यनेन प्रत्याहारे वर्णसमाम्नाये य एतेऽक्षु अज्बोधकसूत्रेषु प्रत्याहारार्था अनुबन्धाः क्रियन्ते तेषामज्ग्रहणेन ग्रहणं कस्मान्नेत्यर्थकेनाच्प्रत्याहारे शङ्का कृता, न हल्प्रत्याहारे । भाष्ये च <<अइउण्>> इत्यादिसूत्रचतुष्टयोपादानेनैवास्य प्रवृत्तिर्दर्शिता । तत्र प्राधान्यं प्रत्याहारेषु ग्रहणार्थत्वरूपं, हल्षु च तथोपदेशस्तेषाम्, अक्षु तु स्वराणामेव तथोपदेश इति प्राधान्यात् तेषामेव सञ्जित्वमिति भाष्ये स्पष्टम् । न च हशादिप्रत्याहारे टग्रहणस्यापत्तिरिति वाच्यम् । हकारादिषु पुनः पुनरकारोच्चारणे नोच्चारणार्थवर्णरहितहलां तद्द्घटितप्रत्याहारे ग्रहणाभावस्य वक्तुं शक्यत्वात् तद्विषयप्रयोगाणामनभिधानाच्च । तस्मादस्यानुनासिकत्वमप्रामाणिकम् । <<उरण् रपरः>> [[1.1.51]] इत्यत्र लग्रहणं कर्त्तव्यमेव । ऋलृवर्णयोः सावर्ण्यवदित्याहुः । ननु <<हय>> इत्यादावकारोच्चारणेन तस्य हल्त्वप्रसङ्गोऽत आह — <w>हकारादिष्विति</w> । <hl>न पुनरन्तरेणाचं व्यञ्जनस्योच्चारणमपि भवति</hl> इति <<उच्चैरुदात्तः>> [[1.2.29]] इति सूत्रस्थ भाष्यात् <hl>एषा ह्याचार्यस्य शैली लक्ष्यते, यत्तुल्यजातीयांस्तुल्यजातीयेषूपदिशति अचोऽक्षु हलो हलषु</hl> इति प्रत्याहारेऽनुबन्धानामित्यत्र भाष्याच्चेति भावः ।",
    "13003" : "<w>स्यादेतत्</w> । <<न विभक्तौ>> [[1.3.3]] इत्यादेः सार्थक्याय <<हलन्त्यम्>> [[1.3.3]] इत्यस्योपदेशेऽन्त्यं हल् इदित्यर्थस्यावश्यकत्वेन <<हलन्त्यम्>> [[1.3.3]], <<आदिरन्त्येन>> [[1.1.71]] इत्यनयोः परस्परापेक्षत्वेनाऽन्योन्याश्रयाल्लकारे इत्संज्ञामबोधयित्वा हलामित्सञ्ज्ञाबोधनं पाणिनेरयुक्तम् । न च <<हयवर>> इत्यादेरावृत्त्या <<शषसर्>> इत्यन्तं समुदायमुद्दिश्य <<हल्>> इत्यनेन हल्सञ्ज्ञाऽपि विधेयेति वाच्यम् । दशसूत्राऽऽवृत्तौ गौरवात् ।\nननु <hl>उपदेशे इदन्त्यम्, अच्, अनुनासिकः</hl> इति सूत्रत्रयमस्तु, अजित्यनन्त्यार्थम्, तृतीयेऽजित्यनुवृत्तिसामर्थ्यादच्चेदिद्भवति तर्ह्यनुनासिक एवेति नियमाश्रयणाद्रुप्रभृतौ न दोषः, योगविभागसामर्थ्याच्चानन्तरस्येति न्यायं बाधित्वा व्यवहितस्यापि तेन नियमः, <<मिदचोन्त्यात्>>  [[1.1.47]] इति ज्ञापकाच्च न विपरीतनियमः, एवञ्च हल्ग्रहणमपि व्यर्थमन्योन्याश्रयश्च न । न च पाणिनिसूत्रभेदे पारायणादावदृष्टहानिः । तथा च तत्र तत्र भाष्यम् <hl>अपाणिनीयन्तु भवति</hl> - इति वाच्यम् । कल्प्यमानन्यासस्य लघुत्वेऽस्यादोषत्वात् । <hl>सूत्रभेदं तमुपाचरन्ति यत्र तदेवाऽन्यत् सूत्रं क्रियते भूयो वा, यदि तदेवोपसंहृत्य क्रियते नासौ सूत्रभेदः</hl> इति, <<अच उपसर्गात्तः>> [[7.4.47]]  इति सूत्रभाष्यात् । नासौ सूत्रभेदः इत्यस्य दोषाय इति शेषः । सति सम्भवे दृष्टद्वारैवाङ्गानामदृष्टार्थत्वमिति तदाशयः । अत एव तत्र तत्र ज्ञापकपरसकलभाष्योच्छेदो नेति चेन्न । योगविभाग नियमज्ञापकाश्रयणेऽतिगौरवात् । न हि वर्णाभिव्यक्तिजनककण्ठाद्यभिघात गौरवमेवादर्त्तव्यं, न तु ज्ञानजनकमनोव्यापारगौरवमिति राजाज्ञाऽस्ति । न च सह आ समन्ताद् एति गच्छतीति सहेता मध्यमो वर्ण इत्यर्थ इति, अतो नान्योन्याश्रय इति वाच्यम् । अन्योन्याश्रयतत्परिहारादीन् वदता भाष्यकारेण 'कटी' 'वी' इत्यत्र प्रश्लिष्टात 'ईङ् गतौ' इत्यतश्च सहआङ्पूर्वात्तृजभावबोधनात् । किञ्च योगमर्यादया तत उक्तार्थालाभः । आ समन्तादित्यस्यानन्वितार्थत्वं व्यर्थत्वञ्च । रूढौ तु न मानमतः सूत्रावृत्त्या तं परिहरति - हलन्त्यमिति । भाष्येऽप्यन्योन्याश्रयमाशङ्कय - <hl>हलन्त्यमित्सञ्ज्ञं भवति, लकारश्चेद्भवतीति वक्तव्यमि</hl> इत्युक्त्वा — <hl>एकशेषनिर्देशाद्वा सिद्धम्, हल् च हल् च हल्- हलन्त्यमित्</hl> इत्युक्तम् । तस्यायं भावः- <hl>कृतैकशेषेण हल्पदेन सम्बन्धसामान्यषष्ठ्या - समासोऽन्त्यशब्दस्य च द्वन्द्वान्ते श्रूयमाणस्येवोभयत्रान्वयः, एवञ्च हल्सूत्रान्त्यं हल्रूपान्त्यञ्चेति बोध:, अन्त्ये- 'राहोः शिर' इतिवत्षष्ठी</hl> इति । अत्रोच्चारयितुरेकशेषनिर्देशो बोद्धस्त्वावृत्त्या बोधः । <hl>हसमीपो लकार इत्, हल्रूपान्त्यञ्च</hl> इति कैयटोक्तव्याख्यायान्तु— <hl>हल् इत्सञ्जं भवति, हलन्त्यञ्चेद</hl> इति वदेदूह्यम् ।\nनन्वेवमपि <<न विभक्तौ>> [[1.3.4]] इति विभक्तिपदबोद्ध्यसुप्तिङ्बोधो <<हलन्त्यम्>> [[1.3.3]] इति वाक्यार्थबोधोत्तरं, तद्बोधश्चापवादवाक्यार्थबोधोत्तरमित्यन्योन्याश्रयस्तदवस्थ  एवेति चेन्न, अपवादवाक्यार्थबोधात्पूर्वं पदपदार्थोपस्थितावुत्सर्गवाक्यार्थबोधे प्रतिबन्धकाभावात् । न ह्यभावज्ञाने प्रतियोगिज्ञानस्येव प्रतियोगिज्ञानेऽभावज्ञानस्य कारणता कस्यापि सम्मता, प्रतियोगिज्ञानं विना निषेधवाक्यार्थासम्भवाच्च । <hl>पूर्वं ह्यपवादा अभिनिविशन्ते पश्चादुत्सर्गाः</hl> इत्यस्य त्वयं भाव: — लक्षणैकचक्षुष्कस्य उद्देश्यतावच्छेदकावच्छिन्ने सर्वत्रोत्सर्ग कृतसंस्कार बुद्धावुत्सर्गापवादयोर्विषयव्यवस्थानापत्त्या- <hl>भुक्तवन्तम्प्रति मा भुक्था</hl> इति वाक्यस्येव अपवादशास्त्रवैयर्थ्यापत्त्या चापवादशास्त्रपर्यालोचनेन तद्विषयलक्ष्यसंस्कारं निर्णीय तदविषयं तत्तल्लक्ष्यं तत्तद्विषयवाक्योपप्लवद्वारोत्सर्गेण संस्करोति, अन्यथा विकल्पापत्ति: — इति । यद्यपि <hl>भुक्तवन्तं प्रति</hl> इति न्यायो लुगादिना जातनिवृत्ते र्व्यभिचरितस्तथापि तत्राप्यनुत्पत्तिरेवेति न दोषः, न्यायानङ्गीकारेऽपि विकल्पापत्ते: सत्त्वाच्च। <hl>अभिनिविशन्ते</hl> इत्यस्य - बुद्ध्यारूढा भवन्तीत्यर्थः । लक्ष्यैकचक्षुष्कस्तु  — तत्तच्छास्त्रपर्यालोचनं विनापि अपवादविषयं परित्यज्योत्सर्गेण लक्ष्यसंस्कारञ्जा नीते, तस्यापि शास्त्रप्रक्रियास्मरणपूर्वकप्रयोग एव धर्मोत्पत्तेः । तदुक्तम्- <hl>प्रकल्प्य चापवादविषयं तत उत्सर्गः प्रवर्तते</hl> इति । प्रकल्प्य = परित्यज्य । यत्तु — <hl>प्रकल्प्य च</hl> इत्यस्यायमर्थः <hl>यथा <<न सम्प्रसारणे>> [[6.1.37]] इति वचनात्परस्य यणः पूर्वं सम्प्रसारणं, पूर्वस्य तु तन्निमित्तः प्रतिषेधः</hl> इति — अभ्यस्तसञ्ज्ञासूत्रे कैयटः, तन्न; <<न सम्प्रसारणे>> [[6.1.37]] इति सूत्रस्थभाष्यविरोधात् । तत्र हि <hl>एतदेव ज्ञापयति परस्य - न पूर्वस्येति, यद्वा सम्प्रसारणाश्रयस्य प्रतिषेधः</hl> इत्याद्युक्तम् । न हि न्यायेन सिद्धे एवमुक्तिरुचिता, तस्मान्न्यायस्य मदुक्त एव विषय इति बोद्ध्यम् । यदपि — <hl>अपवादवाक्यार्थं विना नोत्सर्गवाक्यार्थ इति तदर्थः</hl> इति, तदपि न उक्तयुक्तेः । <<न विभक्तौ तुस्माः>> [[1.3.4]] इति शास्त्रस्थतुस्मपदार्थज्ञानमात्रेण पादीनामेव तद्विषयत्वाभावबुद्ध्या तेषु हलन्त्यसूत्रप्रवृत्त्या सुप्तिङ्रूपविभक्तिपदार्थज्ञानं सुलभमिति दिक् । अत्राप्युपदेश इति सम्बद्ध्यते, तद्बललभ्यार्थमाह - सूत्रे इति ।"
}
